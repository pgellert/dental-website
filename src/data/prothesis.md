
## Mi a stégprotézis, mit érdemes tudni róla?

A teljes foghiány pótlására alkalmazott kivehető fogsorok ugyan megoldják a rágóképesség problémáját, ennek ellenére azonban sokan nem tudnak megbarátkozni velük. A legfőbb oka az, hogy a protézisek sajnos nem teljesen stabilak, elmozdulhatnak. Annak ellenére, hogy a páciens fogsorragasztó vagy alábélelést használ.

Ezen kellemetlenségek kiküszöbölésére lehet hasznos megoldás a Stégprotézis.

A stégprotézis, ami a fogászati implantátum, valamint a kivehető fogsor speciális kombinációja.

## A kivehető fogsor által okozott kellemetlenségek

Egyes becslések szerint a protézist a páciensek négyötöde egyszerűen képtelen megszokni. Természetesen ez nem mindenki esetében jelenti azt, hogy egyáltalán nem tudják viselni, csak azt, hogy nem érzik kényelmesnek, komfortosnak ezt a fajta fogpótlást. Nem mernek felszabadultan nevetni, beszélni . . .

Emellett a teljes kivehető fogsort viselő pácienseknek olyan következményekkel is számolniuk kell, mint az ízlelés vagy a hőérzet megváltozása, de egyéb, gyakran kínos helyzetek is adódhatnak az életükben. Az eredmény pedig a bezárkózás, a családi, baráti találkozók lemondása, az elszigetelődés.

Ha a páciensnek vannak még saját fogai, akkor jobb helyzetben van, hiszen ezekhez a fogakhoz rögzíteni lehet a fogpótlást például teleszkópos megoldással. Ha viszont az illető az összes fogát elveszíti, akkor marad az implantátum beültetése, ami a csontállomány hiánya miatt sokszor nem lehetséges.

Mit lehet ilyenkor tenni? Igen, ott a csontpótlás, de idősebb korban ez is problémás lehet. És akkor az árról még nem is beszéltünk – az állkapcsonként 6-6 műgyökér egy nyugdíjas számára nehezen kigazdálkodható.

## Stégprotézis: Avagy a stabil, kivehető fogsor

Az implantátumokat már több mint 60 éve alkalmazzák fix fogpótlások (korona, híd) készítéséhez. Idővel azonban rájöttek, hogy akár a kivehető fogsorok stabilizálására is alkalmas ez a fajta megoldás, és megszületett a stégprotézis.

Az eljárás egyik nagy előnye, hogy az állkapcsonként szükséges 6-8 fogimplantátum helyett elég 2-4-et beültetni, és ehhez már jól rögzíthető a protézis. Ráadásul ezeket a műgyökereket a frontfogak helyére, előre kell beültetni, ott pedig még az idősebbek esetén is elég sűrű és erős a csont.

Azaz itt rögtön két pozitívummal is találkozhatunk: az első az ár, hiszen a kevesebb számú implantátum kisebb költséget is jelent. A másik, hogy nem lesz majd szükség a csont pótlására, ami egyrészt a gyógyulási idő miatt fontos, másrészt a kiadásokat is csökkenti.

## Hogyan készül egy stégprotézis?

Az implantátumok beültetése után meg kell várni a gyógyulási időt, amely 4-6 hónapot is igénybe vehet igénybe.

Miután a műgyökerek becsontosodnak, speciális felépítményt kapnak, melyeket egy úgynevezett stéggel kötnek össze, melynek anyaga szintén titánból van, (ahogy az implantátumok is), ennek köszönhetően tökéletesen illeszkednek egymáshoz.

A következő lépés a rugalmas műanyagból álló fogsor elkészítése, amit könnyedén rá lehet pattintani a stégre.

## Melyek a stégprotézis előnyei

A stégfogsor legfontosabb előnyei a következők:
 - Kedvező az ára: az egyéni adottságoktól függően 2-4 implantátumra van csak szükség hozzá egy-egy állkapcson. Gazdaságosabb, mint a műgyökérre elkészített körhíd.
 - Nagyobb a siker esélye: egy olyan biztonságosan megvalósítható megoldásról van szó, ami a megfelelő ápolás mellet egy életen át kitarthat.
 - Nem szükséges a csontpótlás: azaz az idősebb korosztály esetén is jól megvalósítható.
 - Kényelmes, Komfortos a viselése.
 - Nem kell többé fogsorragasztót használni.
 - Stabilan a helyén marad
 - Kitűnő esztétikai hatása van: természetes a kinézete, nem is lehet észrevenni, hogy kivehető fogsorról van szó.



